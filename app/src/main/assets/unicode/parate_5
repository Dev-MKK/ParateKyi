$သဗ္ဗာသီဝိသဇာတီနံ၊$
$ဒိဗ္ဗမန္တာဂဒံ ဝိယ။$
$ယံ နာသေတိ ဝိသံ ဃောရံ၊$
$သေသဉ္စာပိ ပရိဿယံ။$

$အာဏာက္ခေတ္တမှိ သဗ္ဗတ္ထ၊$
$သဗ္ဗဒါ သဗ္ဗပါဏိနံ။$
$သဗ္ဗသောပိ နိဝါရေတိ၊$
$ပရိတ္တံ တံ ဘဏာမ ဟေ။$

$ဝိရူပက္ခေဟိ မေ မေတ္တံ၊$
$မေတ္တံ ဧရာပထေဟိ မေ။$
$ဆဗျာပုတ္တေဟိ မေ မေတ္တံ၊$
$မေတ္တံ ကဏှာဂေါတမကေဟိ စ။$

$အပါဒကေဟိ မေ မေတ္တံ၊$
$မေတ္တံ ဒွိပါဒကေဟိ မေ။$
$စတုပ္ပဒေဟိ မေ မေတ္တံ၊$
$မေတ္တံ ဗဟုပ္ပဒေဟိ မေ။$

$မာ မံ အပါဒကော ဟိံသိ၊$
$မာ မံ ဟိံသိ ဒွိပါဒကော။$
$မာ မံ စတုပ္ပဒေါ ဟိံသိ၊$
$မာ မံ ဟိံသိ ဗဟုပ္ပဒေါ။$

$သဗ္ဗေ သတ္တာ သဗ္ဗေ ပါဏာ၊$
$သဗ္ဗေ ဘူတာ စ ကေဝလာ။$
$သဗ္ဗေ ဘဒြာနိ ပဿန္တု၊$
$မာ ကဉ္စိ ပါပမာဂမာ။$

$အပ္ပမာဏော ဗုဒ္ဓေါ၊$
$အပ္ပမာဏော ဓမ္မော၊$
$အပ္ပမာဏော သံဃော၊$
$ပမာဏဝန္တာနိ သရီသပါနိ။$
$အဟိ ဝိစ္ဆိကာ သတပဒီ၊$
$ဥဏ္ဏနာဘီ သရဗူ မူသိကာ။$

$ကတာ မေ ရက္ခာ, ကတံ မေ ပရိတ္တံ၊$
$ပဋိက္ကမန္တု ဘူတာနိ။$
$သောဟံ နမော ဘဂဝတော၊$
$နမော သတ္တန္နံ သမ္မာသမ္ဗုဒ္ဓါနံ။$
